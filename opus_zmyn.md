<div id="hypercomments_widget" class="js-hypercomments-widget invisible"></div>

# Опис ключових змін  до проекту оновленої  програми  з основ здоров'я

Робочою групою було проаналізовані всі пропозиції експертів щодо розвантаження навчальних  програм для 1-4 класів.  

Встановлено, що  переважна більшість відгуків була про недоцільність  окремого навчального предмета «Основи здоров’я», необхідності його інтеграції   з іншими навчальними предметами. Проте, усунення дублювання  змісту навчального предмета «Основи здоров’я» з іншими предметами порушуватиме внутрішньо предметну логіку та послідовність розкриття  тем, що не узгоджується з вимогами діючого Державного стандарту початкової загальної освіти. У зв’язку з цим у робочої групи не було можливості врахувати усі слушні рекомендації та зауваження експертів щодо розвантаження навчальної  програми «Основи здоров’я», а лише деякі з них.  

Зокрема, відповідно до вимог Державного стандарту початкової загальної освіти (2011), до змісту пояснювальної записки було додано, що здоров'язбережувальна компетентність як ключова формується на міжпредметному рівні за допомогою предметних компетенцій з урахуванням специфіки предметів та пізнавальних можливостей учнів початкових класів.

Здійснений аналіз навчальної програми «Основи здоров'я»  для 1-4 класів  дозволяє  додати  завдання, які відповідають її змісту, а саме:
<ul>
<li>формування в учнів соціальної і життєвої компетентності на основі  засвоєння ними соціальних норм; розвиток навичок взаємодії у сім'ї, школі, колективі, громадянському суспільстві;  </li>
<li>формування в учнів основ споживчої культури, розвиток умінь приймати рішення щодо власної поведінки у різноманітних життєвих ситуаціях;</li>
<li>володіння учнями моделями поведінки і способами діяльності, які відповідають українському законодавству.</li>
</ul>

У змісті пояснювальної записки було уточнено, кількість годин на вивчення кожної теми учитель може визначати самостійно.

Експертами була вилучена інформація щодо оцінювання навчальних досягнень учнів та деякі умови реалізації мети і завдань предмета, зокрема:
<ul>
<li>урізноманітнення типів уроків (урок-тренінг, урок-екскурсія, урок-зустріч тощо);</li>
<li>наявності навчально-методичного забезпечення для всіх учасників навчально-виховного процесу;</li>
<li>наявності підготовленого педагога і відповідного освітнього середовища (зокрема, тренінгового кабінету);</li>
<li>здійснення моніторингу за відповідністю процесу навчання критеріям його ефективності.</li>
</ul>

Експертами встановлено, що як у Державному стандарті початкової загальної освіти, так і в розділі навчальної програми «Психічна і духовна складові здоров’я» в цілому не відображений зміст щодо сутності духовного здоров’я людини, її духовно-моральної компетентності. 

<p align="center"><b>1 клас</b></p>

Вилучено дві практичні роботи: «Фізкультхвилинки для зменшення втоми і підвищення працездатності (розслаблення очей і м’язів рук, тулуба)», «Знайомство зі школою».  Додано наступні дві практичні роботи: «Екскурсія  шкільним подвір'ям» і  створення малюнку: «З дому до школи».

Зроблена заміна практичної роботи  «Перегляд та обговорення поведінки персонажів мультфільмів, їхнє ставлення до свого здоров'я та до здоров'я інших» на  «Обговорення поведінки казкових і літературних персонажів, їхнє ставлення до свого здоров'я та до здоров'я інших».

<p align="center"><b>2 клас</b></p>

Вилучено за вимогами освітян і батьків тему  «Вплив алкоголю на здоров’я» з відповідними держаними вимогами. Словосполучення «план евакуації» замінено на «шляхи виходу дитини зі школи».  

До  розділу «Психічна і духовна складові здоров’я»  з метою більш повного висвітлення сутності духовної складової здоров’я людини запропоновано тему «Життєрадісність і здоров’я», практичну роботу «Написання листа-подяки» (на вибір учня). 

Відповідно до змісту навчального матеріалу у державних вимогах додано настпуне:  учні пояснюють значення життєрадісності для збереження здоров’я; взаємозв’язок прав і обов’язків людини; чому необхідно виконувати свої обов’язки в сім'ї; чому батьки є найкращими порадниками і захисниками дітей.

<p align="center"><b>3 клас</b></p>

Вилучено практичну роботу «Вимірювання пульсу» у зв’язку з її дублюванням в навчальному предметі «Природознавство» (3 клас). Тему «Профілактика вживання тютюну і алкоголю» вилучено і переміщено до розділу «Соціальна складова здоров’я» для  4-го класу. 

Змінено формулювання наступних тем: «Можливі небезпеки при катанні на роликах, скейтбордах, велосипеді»  на «Правила безпеки при катанні на роликах, скейтбордах, велосипеді»; «Небезпечні місця в своєму мікрорайоні; загальні правила безпечної поведінки дітей надворі»  на «Загальні правила безпечної поведінки дітей надворі, в своєму мікрорайоні»; практична робота «Обговорення літературних джерел про толерантність» на «Створення подарунку дитині, яка має проблеми зі здоров'ям». 

До  розділу «Психічна і духовна складові здоров’я»  з метою більш повного висвітлення сутності духовної складової здоров’я людини запропоновано тему  «Доброзичливість і здоров’я людини».

<p align="center"><b>4 клас</b></p>

Вилучено практичні роботи «Як діяти в небезпечній ситуації» (розділ «Здоров’я людини» та «Моделювання ситуацій відмови від небезпечних пропозиції» (розділ «Соціальна складова здоров’я»).  З розділу  «Фізична складова здоров’я» у зв’язку з невідповідністю змісту та дублюванням з навчальним предметом «Я у світі» вилучено тему «Організація самонавчання і взаємонавчання».  З розділу «Соціальна складова здоров’я» вилучена вимога проведення досліду про шкоду куріння.

Замінено назву теми «Небезпека куріння, вживання алкогольних, наркотичних і токсичних речовин» на  «Профілактика вживання тютюну і алкоголю». 

У вимогах  замінено «учні аналізують небезпеку перебування дитини у місцях великого скупчення людей»  на «учні аналізують поведінку  дитини у місцях великого скупчення людей».

У  розділі «Психічна і духовна складові здоров’я»  замінено назву практичної  роботи «Виконання проекту «Моя мета» на «Відомі параолімпійці».  Додано до цього розділу наступні вимоги: учні пояснюють вплив самооцінки на поведінку людини, значення позитивного ставлення до життя.

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>