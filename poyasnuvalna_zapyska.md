<div id="hypercomments_widget" class="js-hypercomments-widget invisible"></div>

Пояснювальна записка
=============================================

<p>Здоров'я — найперша необхідна умова успішного розвитку кожної людини, її навчання, праці, добробуту, створення сім'ї і виховання дітей.</p> 
<p>Навчити дітей берегти і зміцнювати своє здоров’я — одне з найважливіших завдань сучасної школи, яке має стати атрибутом будь-якої освітньої діяльності у навчальному закладі і поза його межами. Здоров'язбережувальна компетентність як ключова формується на міжпредметному рівні за допомогою предметних компетенцій з урахуванням специфіки предметів та пізнавальних можливостей учнів початкових класів.
</p>
<p><b>Мета предмета</b> «Основи здоров'я» – формування здоров’язбережувальної компетентності учнів на основі оволодіння ними знаннями про здоров’я та безпеку, практичними навичками здорового способу життя і безпечної поведінки, формування в них ціннісного ставлення до життя і здоров’я, сприяння їх фізичному, психічному, соціальному і духовному розвитку. 
</p>
<p>Головними <b>завданнями</b> предмета є:
<ul>
<li>формування в учнів знань про здоров’я, здоровий спосіб життя, безпечну поведінку, взаємозв’язок організму людини з природним, техногенним і соціальним оточенням;</li>
<li>розвиток в учнів мотивації дбайливо ставитися до власного здоров’я, удосконалювати фізичну, соціальну, психічну і духовну його складові;</li>
<li>виховання в учнів потреби у здоров’ї, що є важливою життєвою цінністю, свідомого прагнення до ведення здорового способу життя; </li>
<li>набуття учнями власного здоров’язбережувального досвіду з урахуванням стану здоров’я;</li>
<li>використання у повсякденному житті досвіду здоров’язбережувальної діяльності для власного здоров’я та здоров’я інших людей.</li>
<li>формування в учнів соціальної і життєвої компетентності на основі  засвоєння ними соціальних норм;</li>
<li>розвиток навичок взаємодії у сім'ї, школі, колективі, громадянському суспільстві;  </li>
<li>формування в учнів основ споживчої культури, розвиток умінь приймати рішення щодо власної поведінки у різноманітних життєвих ситуаціях;</li>
<li>оволодіння учнями моделями поведінки і способами діяльності, які відповідають українському законодавству.</li>
</ul>
</p>
<p>Реалізація мети та завдань предмета буде ефективною за <b>умов:</b>
<ul>
<li>постійного мотивування учнів до здорового способу життя і безпечної життєдіяльності;</li>
<li>застосування інтерактивних технологій навчання, що забезпечують індивідуалізацію сприйняття, активну участь кожного учня і групову взаємодію;</li>
<li>переважання практичних дій і вправлянь учнів у засвоєнні навчального матеріалу;</li>
<li>забезпечення зв’язку між теоретичними відомостями й можливостями їх практичного застосування; </li>
<li>організація комунікативного спілкування, застосування в навчальному процесі ігрових методів, елементів дискусії, методу проектів, які є ефективними засобами розвитку особистості, її громадянських якостей;</li>
<li>забезпечення змістових та мотиваційних зв’язків предмета з навчальним матеріалом інших предметів початкової школи (фізична культура, природознавство, Я у світі, читання тощо);</li>
<li>співпраці вчителя з батьками, батьків з дітьми;</li>
<li>ціннісного ставлення вчителя до свого здоров’я, особистого прикладу дотримання правил здорового і безпечного способу життя.</li>
</ul>
</li>
<p>Змістову основу предмета складають такі базові поняття: <i>здоров'я, здоровий спосіб життя, безпечна поведінка, здоров’язбережувальна компетентність, здоров’язбережувальні компетенції (життєві і спеціальні навички).</i>
</p>
<p><i>Здоров'я</i> розглядається як:
<ul>
<li>стан загального фізичного, психологічного та соціального благополуччя, а не тільки відсутність хвороб і фізичних вад (ВООЗ).</li>
<li>процес формування, збереження, зміцнення, відновлення фізичної, соціальної, психічної та духовної його складових.</li>
</ul>
</p>
<p><i>Здоровий спосіб життя</i> — спосіб життєдіяльності людини, метою якого є формування, збереження і зміцнення здоров’я.
</p>
<p><i>Безпечна поведінка</i> — поведінка людини, яка не загрожує її життю і здоров'ю та безпеці інших людей.
</p>
<p><i>Здоров’язбережувальна компетентність</i> – здатність учня застосовувати <i>здоров’язбережувальні компетенції</i> в умовах конкретної життєвої або навчальної ситуації на користь збереження, зміцнення і формування здоров’я. 
</p>
<p><i>Здоров’язбережувальні компетенції (життєві та спеціальні)</i> – це суспільно визнаний рівень знань, умінь, навичок, ставлень, які сприяють здоров’ю у всіх сферах життєдіяльності людини.
</p>
<p>Зміст програми для кожного класу структурується за такими розділами: 
<ol>
<li>здоров'я людини; </li>
<li>фізична складова здоров'я; </li>
<li>соціальна складова здоров'я; </li>
<li>психічна та духовна складові здоров'я.</li>
</ol>
</p>
<p>Розділ «Здоров’я людини» передбачає формування цілісного уявлення учнів про здоров’я, безпеку і розвиток людини та їх взаємозв’язок із способом життя і навколишнім середовищем.
</p>
<p>Розділ «Фізична складова здоров’я» спрямовано на вивчення чинників, що впливають на фізичне благополуччя дитини.
</p>
<p>Розділ «Соціальна складова здоров’я» присвячено вивченню чинників, що впливають на соціальне благополуччя людини та правил безпечної поведінки у навколишньому середовищі. 
</p>
<p>Розділ «Психічна та духовна складові здоров’я» містить інформацію щодо чинників, які впливають на емоційний, інтелектуальний та духовний розвиток учня. Профілактика шкідливих звичок розглядається в контексті розвитку позитивної самооцінки, навичок критичного мислення й уміння приймати виважені рішення.
</p>
<p>Програму побудовано за концентричним принципом. Зазначені розділи є наскрізними для всієї початкової школи, в кожному класі зміст і обсяг пропонованої учням інформації, організація її засвоєння змінюються відповідно до зростаючих пізнавальних і психологічних особливостей учнів. За умови дотримання державних вимог до результатів навчання послідовність і кількість годин на ці складові у підручниках і календарних планах можуть змінюватися відповідно до авторського викладу, робочого плану школи, необхідності своєчасного реагування на конкретні умови, в яких відбувається навчально-виховний процес (наближення епідемій, стихійне лихо, інфекційні хвороби тощо).
</p>
<p><b>Особливість методики</b> проведення уроків у початковій школі полягає в тому, що оволодіння здоров’язбережувальною компетентністю потребує багаторазового вправляння, насамперед у процесі групової взаємодії. Тому необхідна організація практичної, ігрової, індивідуальної та колективної діяльності учнів, що базується на суб’єкт-суб’єктній взаємодії вчителя з учнями і учнів між собою.
</p>
<p>Особливістю <b>структури уроків</b> з основ здоров’я має бути гнучкість, органічне поєднання навчально-пізнавальної та оздоровчо-рухової діяльності учнів, включати різні види діалогу, групової співпраці. Особливого значення для формування в учнів здорового способу життя та безпечної поведінки має емоційність і доступність навчального матеріалу, його унаочнення. Практичні роботи, зазначені в програмі, виконуються учнями в практично-дієвій формі під час опрацювання відповідної теми для досягнення мети уроку. Кількість годин на вивчення кожної теми учитель може визначати самостійно.
</p>
<p>Узагальненим <b>результатом</b> навчання основ здоров’я у початковій школі є відповідний до віку рівень здоров’язбережувальної компетентності учнів. Деталізовані результати навчання у початковій школі представлено у вигляді державних вимог щодо рівня загальноосвітньої підготовки учнів.
</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>